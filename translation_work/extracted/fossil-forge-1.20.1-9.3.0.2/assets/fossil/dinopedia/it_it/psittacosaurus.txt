Lo psittacosauro (Psittacosaurus), la “lucertola pappagallo,” chiamato così per il grande becco, è un genere ben noto di dinosauro ceratopside primitivo imparentato con animali come il protoceratopo e il triceratopo. Centinaia di fossili, rappresentanti un'ampia fascia di età, sono stati rinvenuti nei depositi dell'Asia orientale, in particolare in Cina e Russia, risalenti al Cretaceo inferiore. L'aspetto dell'animale che hai difronte si basa in gran parte su un fossile proveniente dalla formazione Yixian, Cina, che presenta strutture simili a setole (non piume) sulla coda, i pigmenti della pelle e perfino l'ombelico! Questo esemplare, denominato SMF R 4970, viene utilizzato come riferimento per le ricostruzioni moderne dello psittacosauro. L'enorme quantità di esemplari di psittacosauro noti attraverso i reperti fossili permette di comprendere le relazioni che questo dinosauro aveva con gli altri membri della sua stessa specie e di altre; ad esempio, il ritrovamento di un gruppo di psittacosauri di età mista suggerisce che formassero gruppi sociali una volta abbandonato il nido, ma le ragioni alla base di ciò non sono chiare; la scoperta di un giovane psittacosauro nello stomaco di un repenomamo, un mammifero, suggerisce che gli altri dinosauri non erano gli unici predatori di cui questo piccolo bipede doveva preoccuparsi; un altro esemplare, che mostra un repenomamo e uno psittacosauro adulto impegnati in combattimento, dimostra che gli adulti non si arrendevano tanto facilmente. Essendo un animale comune nella formazione Yixian, lo psittacosauro condivideva il suo ambiente subtropicale temperato con il confuciusornis, lo yutiranno, la pianta efedra e molti altri.