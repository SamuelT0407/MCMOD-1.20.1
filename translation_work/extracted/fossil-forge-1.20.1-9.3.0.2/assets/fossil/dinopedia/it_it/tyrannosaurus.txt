Il tirannosauro (Tyrannosaurus rex), il "re lucertola tiranna" è il dinosauro più famoso in assoluto, rappresentato nell'arte, nella letteratura, nello spettacolo, ecc. Con una lunghezza massima che superava i 12 metri e un'altezza di oltre i 3, questa creatura sovrastava esseri umani e animali vari senza distinzioni. La crescita era lenta, sia all'inizio che verso la fine dello sviluppo, ma aveva un'impennata durante l'adolescenza; il risultato fu la gigantesca creatura conosciuta e amata ancora oggi; tuttavia, come molti altri tirannosauridi, il tirannosauro moriva poco dopo aver raggiunto la maturità e spesso, nel mondo instabile del Cretaceo, i cuccioli morivano per cause naturali. Vissuto nel Maastrichtiano, poco prima dell'estinzione dei dinosauri nel Cretaceo, il tirannosauro fu tra gli ultimi grandi dinosauri non aviani a calpestare la Terra; di fatto, è l'ultimo membro conosciuto della famiglia dei tirannosauridi. Occupò quello che oggi è il Nord America, in climi caldi e umidi, al fianco di una miriade di animali erbivori e piccoli teropodi. Solitamente predava famosi erbivori come il triceratopo e l'edmontosauro; le ossa cave gli consentivano di muoversi rapidamente e i denti robusti, a forma di lama, gli permettevano di sbranare le prede, smentendo così qualsiasi accusa di essere un semplice predatore spazzino.