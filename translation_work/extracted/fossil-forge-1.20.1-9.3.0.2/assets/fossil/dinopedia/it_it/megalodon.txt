Megalodonte (nome completo Otodus megalodon) significa "grande dente," un soprannome appropriato per quello che potrebbe essere lo squalo più grande mai esistito. Questa bestia enorme crebbe fino a raggiungere una lunghezza media di 15 metri. I denti affilati come rasoi erano grandi quanto una mano umana e raggiungevano una lunghezza diagonale media di 18 centimetri. Poiché lo scheletro degli squali è costituito principalmente da cartilagine, gli unici fossili di megalodonte che i paleontologi hanno a disposizione sono denti, vertebre e coproliti; ciò rende difficile la ricostruzione di come sarebbe potuto apparire in vita, ma possiamo supporre che assomigliasse a un enorme squalo elefante o a un grosso squalo bianco. Il megalodonte visse negli oceani subtropicali e temperati del Neogene. I giovani vivevano in ambienti costieri poco profondi, mentre gli adulti preferivano le acque più profonde, al largo. Le prede preferite del megalodonte erano i cetacei più piccoli, in quanto diverse ossa di balena sono state scoperte con enormi tagli lasciati dai denti di megalodonte. Era in competizione per le prede con le balene predatrici, come il liviatano, questo fu uno dei fattori che lo portò all'estinzione. Sebbene i documentari più popolari della Shark Week affermino che questa specie gigante potrebbe ancora esistere, ciò non è possibile: non era specializzato nel nutrirsi delle balene più grandi che si evolverono successivamente, non poteva competere con le orche e non poteva sopportare un clima più freddo.